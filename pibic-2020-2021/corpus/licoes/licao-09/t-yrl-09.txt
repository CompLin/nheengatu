Murasi iuaka upé

Amu pituna ramé, Maria umbeú ana amu marandua i mimbira supé:

Iepé ara, paá, São Pedro umunhã iepé murasi iuaka kiti.

Ape, usenũi panhẽ suú usu arã umaã murasi.

Ape iauti, paá, unheẽ:

Ti maié asu akiti.

Ixé amaã arama iepé nhaã murasi, ma ti ariku se pepu aueué arã.

Ape té, paá, usasá sumuara urubu.

Eh compadre! unheẽ, paá, indé ti será rerasu ixé iuaka kiti amaã arã murasi?

Ah!, paá, unheẽ, anhũ resu kuá ararapeua kuara upé.

Eré!

Ape iauti uruári ararapeua kuara upé.

Usu ana.

Ape, paá, urubu uueué i irũmu.

Usu té iuaka kiti.

Iuaka-pe murasi suri.

Pisaié ramé upaua ana murasi.

Panhẽ suú usu ana iuí kiti, aintá uieuíri panhẽ, aintá uuiié panhẽ.

Má iauti ti uriku i pepu uueué arama.

Aintá resarai i suí.

Upitá ape.

Ape i kuema ara.

Uieréu, umaã iuí kiti masuí úri iuaté kiti.

Aé ti rẽ ukuau maié umunhã uieuíri arama.

Uieréu, uuári asuí, poh!

Iuí kiti uuári, poh!

Iuí kiti, kuá kiti, makiti iaiku.

Ape iauti kuera upupuka pá.

Iauerã, paá, pereua rangaua nhúntu nhaã i pirera.