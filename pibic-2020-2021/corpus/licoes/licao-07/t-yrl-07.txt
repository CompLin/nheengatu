Maria umunhã timbiú

Maria umemuĩ kuri timbiú i anama-itá supé.

Aé upisika maniaka, upiruka aé, ukitika aé i iuisé irũmu.

Ariré, aé upurakai tipiti maniaka kitika irũmu.

Uiamĩ aé, umusému manikuera, umbúri pá urupema upé, uiumuau uí, umutini aé iapuna upé.

Aé upisika mukũi sapukaia, uiuká aintá i pu irũmu umemũi arama aintá.

Aé umusaimbé i kisé, umunuka musapíri pirá i mena urúri uaá paranã suí.

Aé unheẽ:

Se mimbira, reiúri repuxirũ ixé se purakisaua upé.

Maã taá reputári ixé amunhã?

Remundeka tatá ixé arama.

Eré.

Amundeka kuri tatá indé arama.

Ixé aputári amemũi musapíri pirá iambaú arama.

Té rembúri kiínha pirá resé.

Ixé aiumusé pirá kiínha-íma.

Té remundeka tatá iuí upé.

Remunhã tatá memuĩ taua upé.

Tatá i auaité.

Antônio umundeka ana tatá.

Maria umbúri kamuti tatá árupi.

Iepeaua upaua ana.

Antônio urúri ana píri iepeaua memuĩ taua kiti.

Tik!

Manha, repuíri timbiú!

Aé ukai uiku!

Antônio, indé reputári ixé amunhã meiú iuíri?

Eẽ, meiú sé.

Ariré, Maria usenuĩ i anama-itá: 

Iasu iambaú!