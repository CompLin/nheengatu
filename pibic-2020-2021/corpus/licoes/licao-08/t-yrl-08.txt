Maria umbeú iepé marandua i mimbira supé

Pituna usika ana.

Umbaú riré, Maria mimbira usu ukíri.

Aé uiumuaku i makira upé.

I manha upitá i makira ruaki umbeú arama iepé marandua i xupé:

Iepé ara, paá, urubu niti uuasému ne iepé suú umanu uaá kuera umbaú arã.

Upitá sasiara iumasisaua irũmu.

Ape, paá, uiumuruaki sesé uirauasu.

Aintá uiumumurã.

Asuí, paá, uirauasu upurandu urubu supé:

Compadre, marantaá sasiara retana indé?

Indé niti reiumusuri ne maã irũmu uií?

Urubu usuaxara:

Compadre, niti será rekuau uií ara niti puranga, niti umanũ ne iepé suú ambaú arã?

Seseuara ixé apitá sasiara.

Aintá uiumaã.

Asuí, paá, uirauasu unheẽ:

Compadre, remunhã maié se iaué: repisika suú sikué, reiuká aé rembaú arã aé.

Ape, paá, urubu usuaxara:

Compadre, ixé niti aputári amunhã puxiuera suú-itá supé, ma kuíri ixé se iumasi retana aiku.

Indé remukameẽ ramé maié ixé amunhã arã, akuau katu amunhã.

Aramé té, paá, usasá iepé uiramirĩ. 

Ape, paá, uirauasu unheẽ:

Compadre, remaã ne rangaua:

Uiramirĩ kutara píri uueué kaá kiti.

Sakakuera uirauasu usu, ma uiutuká:

mirá rumitera pisauera uuiké i putiá kiti.

Aé uiumupereua retana.

Ape, paá, urubu usu sakakuera merupi, té mairamé umaã uirauasu.

Uiatiku uiku mirá resé.

Asuí, paá, uirauasu unheẽ:

Compadre, puxiuera asasá.

Mirá rumitera uuiké se putiá kiti.

Reiúri reiúka ixé kuá suí!

Urubu usuaxara:

Compadre, se iumasi retana.

Ixé niti aputári aiuiuká.

Asaru indé remanu ambaú arã indé.