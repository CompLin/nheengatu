Pedro usu ukapíri i kupixaua

Sapukaia-apigaua unheengári ana.

Pedro, Maria mena, upaka usu arama kupixaua kiti.

Maria upuámu i makira suí umunhã arama timbiú Pedro supé.

Maria tepusimanha píri Pedro suí.

Pedro unheẽ ximiriku supé:

Rerúri pururé ixé arama.

Aputári aiutima siía maniaka, siía kará, naná-itá iuíri.

Maria umeẽ iepé pururé i xupé.

Maria, kuá pururé se mũ iara.

Mamé taá uiku se iara?

Niti akuau.

Rerasu indé arama ne mũ iara.

Aé ti kuri upitá piaíua ne irũmu.

Pedro mũ pisasu píri aé suí.

Aé umurári amu tendaua upé, mirĩ píri Pedro iara suí.

Kuemaité Pedro usu kupixaua kiti.

Aé unheẽ sumuara-itá supé:

Iasu iamunuka kuaíra mirá iamunhã arama kuiuara, iasapi arama aintá.

Aé umunhã kuiuara, umuatíri mirá-itá iusãia iuí upé usapi arama aintá tatá upé.

Aé urasu siía ierimũ rainha uiutima arama kupixaua upé maniua-itá irũmu.

Asuí, aé ukapíri pá, uiúka siía tukandira, xibuí, iandu maniuatiua suí.

Aé umururu mitima, asuí umusaka mukũi makaxera urasu arama suka kiti.

Aé niti kuri upuú siía kumandamirĩ kuá akaiú nhaãsé amana ti uuári retana.

Iua umanũ ana.